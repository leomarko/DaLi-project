Martin Gelin, "Chelsea Clintons dilemma: att vara normal i USA:s minst normala familj",
Dagens Nyheter, dn.se, 2016-10-21, 05:00

Ett av Chelsea Clintons tidigaste minnen i livet är att hennes mamma
blir attackerad i en politisk reklamfilm. Hon är sex år gammal och
pappa Bill ställer upp i valet som guvernör i delstaten Arkansas. Hans
republikanska motståndare, Frank White, är en råbarkad veteran från
den amerikanska Söderns politiska etablissemang. Han känner sig hotad
av Bill Clinton, som då är en ung, lovande stjärna i det demokratiska
partiet. Så han bestämmer sig i stället för att ge sig på Bills fru,
Hillary Rodham Clinton.  – Jag kan inte minnas en tidpunkt i mitt liv
då min mamma inte har utsatts för politiska attacker, säger Chelsea
Clinton nu, 30 år senare.  Vi befinner oss i Sioux City, en sömnig
arbetarstad i nordvästra Iowa. Chelsea Clinton är på turné för att
stötta mammas kampanj för att locka fler väljare att förtidsrösta. Jag
träffar henne kort efter ett kampanjevenemang. Hon står på en liten
scen i en anrik gammal konsertlokal, omgiven av handskrivna politiska
skyltar med käcka uppmaningar om att registrera sig för att rösta.  –
Frank White representerade det värsta i USA. Han var för segregation
mellan vita och svarta. Han ägnade större delen av kampanjen åt att
attackera mamma, i stället för pappa. Jag minns särskilt att han
attackerade henne för att hon arbetade för de fattigas särintressen.
Jag menar, kom igen! Jag förstod redan då att det här var rent
vansinne, säger hon.  Efter Chelsea Clintons kampanjtal samtalar hon
med ett sällskap av äldre kvinnor i publiken. En av dem frågar henne
hur det egentligen har varit att växa upp med två föräldrar som är så
djupt hatade av så många i USA.  – Under hela mitt medvetna liv har
det funnits den här skillnaden mellan bilden av mamma i media och den
mamma jag träffat hemma. Så mycket av det hon anklagas för saknar helt
grund, säger Chelsea Clinton.  Jag kan inte minnas en tidpunkt i mitt
liv då min mamma inte har utsatts för politiska attacker.  Hela hennes
medvetna liv har präglats av just denna motsägelsefulla bild av
föräldrarna – Bill och Hillary Clinton har tillbringat de senaste tre
decennierna i USA:s nationella strålkastarljus. Hon lever i ett USA
där hennes mamma å ena sidan röstats fram till landets mest beundrade
kvinna fjorton år i rad och där hennes pappa är den mest omtyckta nu
levande expresidenten. Men hon lever också i ett land där föräldrarna
utsatts för mer hat än några andra politiker i USA:s moderna historia.
Hon var sex år gammal när Bill ställde upp i det där guvernörsvalet i
Arkansas. För att vänja Chelsea vid att tvingas höra hur föräldrarna
hela tiden attackerades med grova anklagelser av politiska motståndare
brukade Bill och Hillary arrangera ett slags imitationer av politiska
tv-debatter, där Chelsea fick vara med. Målet var att Chelsea skulle
lära sig kontrollera sina känslor, skriver Hillary Clinton i boken ”It
takes a village”.  Hur ser andra tidiga minnen ut från Chelsea
Clintons barndom?  Hon minns när Rush Limbaugh, en konservativ
radiopratare med ett tjugotal miljoner lyssnare varje vecka, började
kalla henne för Vita husets hund, under åren då Bill var president.
Hon minns när komikern Mike Myers, i ett avsnitt av ”Saturday Night
Live”, skämtade om att Chelsea Clinton inte var lika snygg som Al
Gores två döttrar.  Eller när senatorn John McCain under en
lättsammare tillställning i Washington drog följande skämt: Varför är
Chelsea Clinton så ful? För att Janet Reno är hennes pappa. (Janet
Reno var då justitieminister under Clinton). Chelsea Clintons uppväxt
och tonårsperiod präglades av att USA:s största politiker och komiker
drog grova skämt om henne. Det är en av de saker man får leva med som
en ung Clinton i USA.  Om det finns en bild av Chelsea Clinton från
1990-talet som etsat sig fast i det amerikanska folkets medvetanden så
är det ett fotografi som togs mitt under skandalen kring Bill Clintons
otrohetsaffär med praktikanten Monica Lewinsky, 1998. Chelsea, som då
studerade på Stanford University i Kalifornien, flög hem för att ta på
sig den symboliska rollen att hålla ihop USA:s First Family. På det
berömda fotografiet går Chelsea Clinton längs med Vita husets stora
gräsmatta, med pappa Bill i ena handen och mamma Hillary i den andra.
Det är en bild som just då sade till det amerikanska folket att
familjen Clinton, trots alla skandaler, kommer att klara sig. Det är
en bild som visade något annat än en otrogen president som kämpar med
en politisk skandal. Den visade en mamma, en pappa och en dotter som
försöker hålla ihop familjen. Chelsea fungerade som ett slags
normalisering för presidentens familj, en påminnelse om att de bortom
att vara USA:s mäktigaste familj även var människor.  Det var på många
sätt en lyckad bild för familjen Clinton. Men bilden har också blivit
något av ett fängelse för Chelsea Clinton sedan dess. Hon tycks vara
dömd till att spela just rollen som dottern på gräsmattan, fastklamrad
vid föräldrarnas händer, utan en tydlig självständig identitet.  Ute
på kampanjmötena under det senaste året är det vanligt att
journalisterna frågar henne om hon planerar att flytta tillbaka in i
Vita huset om mamma blir president, som om inte Chelsea vore en
36-årig kvinna med sin egen karriär och familj. Hennes standardsvar
är:  – Jag kommer att bo kvar i New York.  Familjen Clinton framstår
som det närmaste man kommer en kungafamilj i USA. Det är emellertid
inte, som det ofta påstås, en politisk dynasti. Ingen i familjen har
ärvt sina jobb. Både Bill och Hillary växte upp under relativt enkla
omständigheter.  Med Chelsea Clintons allt mer framträdande roll i
amerikansk offentlighet väcks också frågor om dotterns egna
ambitioner.  2013, när Hillary lämnade uppdraget som utrikesminister,
anslöt sig Chelsea till familjens stiftelse, som då fick ett nytt
namn: The Bill Hillary and Chelsea Clinton Foundation. Sedan dess har
hon vant sig vid att stå på scener med utländska toppolitiker och
diskutera malarianät och klimatkris. När amerikanska medier försökt
förstå sig på Chelsea Clinton har de ofta konstaterat att det verkar
saknas en tydlig riktning i hennes liv. I alla de tiotusentals
e-postmeddelanden som har läckts eller offentliggjorts från Hillary
Clintons tid som utrikesminister så var det en konversation som
skapade rubriker om Chelsea Clinton. Det var en diskussion om Clintons
stiftelse, där Doug Band, en erfaren affärsman som länge jobbat med
paret Clinton, kallade Chelsea för en bortskämd snorunge som inte har
hittat sin uppgift i livet.  Men bakom Chelsea Clintons nedtonade
image finns en professionell bakgrund som präglats av höga ambitioner.
Det är en väg som knappast utesluter en egen politisk karriär i
framtiden. Hon har doktorsexamen i filosofi från Oxford University,
har undervisat på Columbia University och haft välbetalda jobb på
konsultföretaget McKinsey, hedgefondfirman Avenue Capital och
medieföretaget NBC. De senaste åren har hon främst arbetat med
Clintonfamiljens stiftelse, men hon har även hunnit skriva två böcker
(den andra kommer nästa år) och sitter i styrelsen för ett dussintal
organisationer och företag.  2010 gifte hon sig med Marc Mezvinsky,
som då arbetade på Goldman Sachs. Mezvinskys föräldrar var, precis som
Chelseas föräldrar, framgångsrika politiker båda två. I dag är
svärmor, Marjorie Margolies-Mezvinsky, verksam vid prestigefulla
University of Pennsylvania.  Chelsea Clintons politiska engagemang
verkade ta fart först under Hillary Clintons första presidentkampanj,
2008. I intervjuer under kampanjen berättade hon hur häpnadsväckande
det var att se hur mycket sexism hennes mamma utsattes för. Vid ett
kampanjtal i New Hampshire började ett gäng unga män skrika till
Hillary: Stryk min skjorta! Det blev en stor nyhet nästa dag, men
vinkeln var generellt att grabbarnas skrik varit ett pikant och
underhållande inslag i en halvtrist kampanj, snarare än att det varit
en sexistisk attack på USA:s mest framgångsrika kvinnliga politiker.
Chelsea Clinton skrev en lång, upprörd essä om feminism som hon
skickade runt till vänner, i hopp om att de skulle rösta på hennes
mamma.  Valkampanjen 2008 och det hat som hennes mamma utsattes för då
innebar också att Chelsea blev extremt mån om den egna integriteten.
Hon ger väldigt sällan ordentliga intervjuer. När en italiensk
restaurang i New York satte upp ett foto på Chelsea efter ett besök
fick de ett brev från ingen mindre än Bill Clinton, som vänligt bad
dem plocka ned bilden. Chelseas försiktighet med medier kan bero på
att föräldrarna försöker skydda henne från samma öde som drabbat dem
själva, men hennes nedtonade roll i presidentkampanjen har åtminstone
inneburit att hon lyckats behålla en skyddsmur kring sitt privatliv.
Samtidigt har hennes försiktighet med medier gjort det svårare för
henne att lyckas med uppdraget att få mamma Hillary att framstå som
just mänsklig.  I Iowa får jag en sällsynt chans att ställa ett par
frågor till Chelsea Clinton. Hon är omgiven av två Secret Service-
vakter som rastlöst ser sig omkring efter hotfulla tecken, men själv
lyckas hon framstå som relativt avslappnad. Hon är ledigt klädd i
jeans och en t-shirt med texten ”Making history”, en referens till att
Hillary Clinton kan bli USA:s första kvinnliga president. I vår korta
intervju efter kampanjmötet berättar Chelsea bland annat om ett
Sverigebesök hon gjorde tillsammans med Hillary, när hon var 13 år
gammal.  – Det var första gången jag var i Stockholm. Jag följde med
mamma, 1993, när hon jobbade med sjukvårdsreformen i Vita huset och
skulle studera hur ert sjukvårdssystem fungerade. Mitt starkaste minne
är att jag blev biten av en gås. Vi var på något slags utsiktsplats
och det var en flock med gäss där och en av dem bet mig. Men det blev
ett fint minne till slut, för alla som tog hand om mig var så oerhört
varma och snälla mot mig, säger hon.  Det vi ser nu är en
normalisering av hatretorik, där Trump förolämpar kvinnor,
minoriteter, muslimer, invandrare, krigsveteraner. Så gör vi inte i
vårt land.  När hon får en fråga om Donald Trumps anmärkningsvärda
presidentkampanj märks plötsligt ett genuint patos, bortom de inövade
talepunkterna och den hurtiga kampanjretoriken.  – Det vi ser nu är en
normalisering av hatretorik, där Trump förolämpar kvinnor,
minoriteter, muslimer, invandrare, krigsveteraner. Så gör vi inte i
vårt land.  När jag tidigare i år intervjuade en av Clinton-kampanjens
strateger och medarbetare, Shelly Porges, sade hon att ett av målen
med den här kampanjen var att visa att Hillary Clinton inte bara har
en hjärna utan även ett hjärta.  Hillary Clintons strateger har
handplockat mäktiga politiska namn för att fylla olika roller i
kampanjen. Senatorer som Elizabeth Warren och Bernie Sanders har fått
i uppdrag att mobilisera progressiva kärnväljare.  Barack och Michelle
Obama får entusiasmera de delar av Obamas egen väljarkoalition där
Clinton behöver hjälp, främst bland unga och svarta väljare. Joe Biden
får i sin tur hjälpa till med den vita arbetarklassen.  Chelsea
Clintons roll har en lika konkret uppgift: att få Hillary Clinton att
framstå som något annat än en världsfrånvänd Washingtonpolitiker. Hon
ska få sin mamma att framstå som en vanlig människa, av kött och blod.
Metoden för att uppnå detta har varit att prata om henne som just
mamma, i stället för att prata om henne som yrkespolitiker.
Kampanjorganisationen försöker helt enkelt få henne att framstå som
någon som amerikanska väljare ska kunna relatera till. Resultaten har
varit blandade. Sedan presidentkampanjen började har det konsekvent
varit fler amerikaner som säger att de har en negativ bild av Hillary
Clinton än som säger att de har en positiv bild av henne. Men däremot
har hon lyckats i det avseendet att hon leder med enorm marginal när
väljarna får svara på frågan: Vem av de två kandidaterna bryr sig mest
om sådana som du? Det har ofta varit en fråga som avgjort amerikanska
presidentval. Obama hade exempelvis ett stort övertag i den frågan,
jämfört med Mitt Romney.  På kampanjmötet i Iowa träffar jag
Antoinette Tayboro, en ung kvinna som jobbar som bartender på ett
konferenscenter här i Sioux City. Hon är en hängiven demokrat som
älskar Hillary Clinton och kan räkna upp en lång lista på den
sakpolitik som får henne att stödja henne i valet. Det gäller främst
sociala frågor, vapenlagar och barnomsorg. Men hon blev också positivt
överraskad av Chelsea Clintons tal.  – Hon är väldigt proffsig, men
samtidigt väldigt jordnära. Jag gillade att hon pratade om sin mamma
som en verklig person.  Chelsea Clinton introduceras uppe på scenen av
Tina Hall, en demokratisk lokalpolitiker, som säger att Chelsea är ett
av många skäl att rösta på Hillary.  – Vi har ju alla sett henne växa
upp, hela det amerikanska folket har sett henne växa upp och utvecklas
till den här fantastiska personen som hon har blivit i dag. Det måste
Hillary Clinton kunna ta åt sig äran för!  Chelsea Clinton ägnar
mycket av kampanjtalen åt att prata om just familjefrågor. Ibland i
form av personliga anekdoter från den egna uppväxten, eller från
vardagslivet med de egna barnen. Hon fick sitt andra barn, dottern
Charlotte, i juni. En dryg månad senare genomförde hon sitt största
politiska tal någonsin, då hon introducerade sin mamma med ett
personligt tal på Demokraternas partikonvent i Philadelphia.  Hennes
berättelse om att Hillary Clinton alltid prioriterat familjen framför
jobbet är emellertid märklig. Hillary Clinton ägnade fyra år som
utrikesminister åt att konstant vara på resande fot runtom i världen,
då hon bland annat besökte 112 länder, i ett intensivt försök att
återupprätta USA:s globala anseende efter att det körts i botten under
Bush och Cheneyåren. Att Hillary Clinton alltid skulle ha prioriterat
familjen, i stället för att exempelvis lägga grunden för ett
historiskt kärnvapenavtal med Iran, verkar osannolikt – och nog inte
heller önskvärt – för de flesta amerikanska väljare. När Chelsea
Clinton försöker övertyga oss om hur oerhört normal hennes mamma har
varit riskerar det att få motsatt effekt. Man påminns i stället om att
det här är just en valkampanj.  De senaste månaderna har Chelsea
Clintons roll i kampanjen vuxit. Det innebär att hon får resa väldigt
långt bort från den tjusiga lägenhet hon delar med Marc Mezvinsky och
de två barnen, vid Madison Avenue på Manhattan. För det är inte i New
York som amerikanska presidentval avgörs. Det är i stället i just
städer som denna: Sioux City, 400 mil västerut. Det är en oförarglig
liten stad i utkanten av Iowa, i hjärtat av det som brukar kallas
USA:s heartland.  Här bland majsfälten, leråkrarna och
köttslakterierna i mellanvästern finns de väljare som kan bestämma vem
som blir nästa president. Sioux City är en grådaskig stad utan några
förskönande karaktärsdrag annat än den mäktiga Iowa River, som löper
längs med gränsen till Nebraska. Stadens största arbetsgivare är Tyson
Fresh Meats, ett kycklingslakteri som förser snabbmatskedjan KFC med
ett par miljoner kycklingar varje vecka.  Miljön står i skarp kontrast
till den värld Chelsea Clinton vuxit upp i och den värld där hon rör
sig i vanliga fall, bland diplomater och på ambassadmiddagar, pampiga
välgörenhetsgalor och mingel med New Yorks finanselit.  Men så är det
att vara Chelsea Clinton. Ena dagen diskuterar hon globala
vattenresurser med Jeffrey Sachs på någon elegant konferens i Abu
Dhabi, eller äter brunch i Chappaqua, den välbärgade New York-förorten
där föräldrarna har bott sedan 2001. Nästa dag står hon i en gråmulen
småstad i nordvästra Iowa och pratar om räntorna på studentlån. Detta
har varit Bill och Hillary Clintons vardag sedan 1980-talet. Kanske
kan det nu även bli dottern Chelseas framtid.  Strax efter att vi ses
i Iowa tar familjen Clinton än en gång plats på tv-skärmarna hos
nästan 70 miljoner amerikaner. Chelsea och Bill är i S:t Louis,
Missouri, för att se Hillary Clinton i den andra debatten mot Donald
Trump den 9 oktober.  Omständigheterna skulle vara traumatiserande för
de flesta. Två dagar tidigare har en video offentliggjorts där Donald
Trump skryter om sexuella övergrepp. Nyheten följs av dussintals
kvinnor som utförligt och detaljerat redogör för hur Trumps sexuella
trakasserier och övergrepp har gått till. Ett lämmeltåg av
republikaner har sedan dess övergivit Trumps kampanj och det
republikanska partiet är i djup kris. Trump svarar på det enda sätt
han kan: med en aggressiv motattack, där han anklagar Bill Clinton för
att vara den som ägnar sig åt verkliga sexuella trakasserier. Hans
kampanj trycker upp 10.000 t-shirts där Bill Clintons ansikte syns
ovanför texten Rape (våldtäkt) skrivet i samma typsnitt som en berömd
bild från Obamas kampanj med texten Hope (hopp), 2008.  Bara timmar
innan debatten ska börja bjuder Donald Trump in till presskonferens,
där han sitter bredvid tre kvinnor som tidigare anklagat Bill Clinton
för sexuella trakasserier (samtliga fall har lagts ned sedan länge,
men i ett av fallen betalade Clinton 20.000 dollar till en av
kvinnorna). Dessa kvinnor får sedan sitta på första parkett när
debatten väl äger rum. Bill och Chelsea Clinton sitter också längst
fram, på läktaren precis bredvid. Under kvällen hoppar tv-kamerorna
entusiastiskt mellan familjen Clinton och de tre kvinnornas ansikten.
I själva debatten tar Trump förstås också upp detta och nämner vid
upprepade tillfällen Bill Clintons otrohetsaffärer och det han påstår
vara Hillary Clintons medskyldighet i Bills sexuella beteende. Varje
gång jublar de tre kvinnorna högljutt, varpå tv-kamerorna rappt
flyttar sig tvärs över läktaren, för att söka efter reaktionerna i
Clintonfamiljens ansikten.  Chelsea Clinton ser samlad, om än lätt
sammanbiten, ut. Hon lyckas med sin främsta uppgift just den här
kvällen: att se ut som en relativt normal människa, i USA:s minst
normala familj.